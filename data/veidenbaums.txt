

Pēc ideāliem cenšas lielie gari***




Pēc ideāliem cenšas lielie gari,

Bet dzīvē ieņemt vietu pirmie

Tie neiespēj, tos nomāc maizes kari,

Tos nomāc aizspriedumi sirmie.





Virs zemes nav taisnības***




Virs zemes nav taisnības, dūrei tik spēks,

Kas varmākām skādi dar, nosaukts tiek grēks.

Par tiesnešiem cienīti blēži sēž

Un godīgie ādu nost citiem plēš.

Un cienīgs tēvs, zaglis, teic sprediķus;

"Tik pacieties, debesīs labāki būs!"

Virs zemes nav laimes, tik zvēru pulks bļauj,

Viens otram iz mutes tie maizi sev rauj,

Un priecīgs ikkatris, kad vēders tik pilns,

Kad bērni ir veseli, dzīvoklis silts.

Un glaimojot salkušie rakstnieki sauc:

"Cik praktiska tauta! Tai cerību daudz."

Jā, cerību gan. Vēl nosirmos laiks,

Un redzams būs strādnieku moku pilns vaigs,

Vēl liekēži slinkos un godīgi krāps,

Pēc debesu viltības ļaudis vēl slāps,

Zem kājām vēl varmākas taisnību mīs,

Par kaujamiem lopiem vēl cilvēkus dzīs,

Un muļķīgas dzejas vēl dzejnieki kals

Un vaimanās paši, kad salks un sals.





Ar šīs zemes varenajiem***




Ar šīs zemes varenajiem kopā tu varēji būt

Un valdīt, un kārumu baudīt, un līgsmot ik dienas,

Bet cilvēces bēdas un trūkumus sirds tevim jūt,

Un tumsības slogus, un varmāku nastas ikvienas.

Un, tēvijas neatzīts, svešumā dodies tu tāļi

Un sludini taisnību, māci, ka cilvēki brāļi,

Ka pasaules mantas mums mierināt nespēj prāta,

Ja ticības trūkst un mīlestīb' sirdīs nav krāta.

Tu priekus tiem nesi, kas tumsībā, grūtībā smaka,

Tu vārguļu sagrauztām sirdīm bij' dzīvības aka,

Tu cilvēci sildīji garīgās verdzības salnā,

Bet atmaksu cilvēce deva tev - Golgatas kalnā.





Domāju es domas dziļas***




Domāju es domas dziļas,

Kādēļ laime mani nīd;

Viss, ko daru, viss man viļas,

Visās vietās kājas slīd.

Citam nav nekāda darba,

Nauda kā no gaisa birst.

Man ir dzīve sūra, skarba,

Jābadojas, kamēr mirst.

Nav pie dvēseles ne graša,

Prasi kādam - kas tev dos?

Labāk vienreiz nāve aša

Nekā dzīve nabagos!

Ezers lejā spīd netāļi:

Iekšā tur - būs raizēm gals!

Nu ardievu, bēdu brāļi,

Neskanēs vairs mana balss.

Ceļš vēl garām ved gar krogu,

Iekšā danco, dzied un smej,

Un caur apgaismoto logu

Redzu, alu glāzēs lej.

Vai tad es jau tīri bešā?

Roka ātri svārkos ķer -

Desmit kapeikas vēl ķešā,

Tās pirms nāves jānodzer!

Steidzos iekšā, vienu glāzi

Iesviežu, vēl vienu, vēl…

Un ar katru alus lāsi

Paliek dzīvības man žēl.

Atliks miršanu uz rītu,

Šodien vēlu staigāt turp.

Krodzniek, dosi vēl uz krītu?

- Došu. - Duci alu šurp!

Otrreiz bija tāda liga:

Skaistule man solījās,

Mūžam būšot uzticīga -

Dumjš, kas sievām paļaujas!

Drīz iz pilsētas švīts nāca

Glumi apģērbts, uzķemmēts,

Lakstoties ap viņu sāca,

Dāvā rotas - viss tam lēts.

Domāju, tā neatļausies,

Sirdi viņam neatdos,

Bet it nejauši reiz - klausies -

Baznīcā jau uzsauc tos.

Asinis man dusmās vārās,

Un, kaut sirdi sāpes spiež,

Bet pēc atriebšanas kāras

Dūres naža spalu griež.

Viņam jāmirst! Steigšus gāju,

Te man uzsauc draugs: kur nu?

Iesviedīsim ceļa kāju,

Nāc man līdz uz kabaku!

Sviedām, sviedām… rīts jau ausa -

Aizmirsts viss, kas rūpes dar,

Kājas, galva knapi klausa,

Zudušas bij dusmas ar.

Tādēļ tagad katru reizi

Iedzeru, kad slikts ir prāts.

Un, ja kājas iet ar greizi,

Tas jau nava grēks nekāds.





Daudz prātīgu cilvēku pasaulē ***




Daudz prātīgu cilvēku pasaulē dzīvo:

Tie strādā kā skudras un rūpīgi krāj,

Tie nolād alu, tie nolād sīvo

Un strādā, un krāj, līdz smiltis tos klāj.

Daudz godīgu cilvēku pasaulē dzīvo:

Tie manīgi cita nopelnu slauc,

Ar manšetēm baltām, ar apkakli stīvo

Tie pasaules drūzmā kā valdnieki brauc.

Bet ticīgo muļķu visvairāk ir radīts:

Tie galviņas nodur un dieviņam tic;

Tāds rokas laiza, kad sists tiek un badīts,

Un dieviņam pateic, kad piekrāpj to cits.

Un ārprātīgie ir ceturtā suga, -

Diemžēl, ka viņu tik visai nedaudz, -

Pie sirds kam ķeras šī bēdu luga,

Kas muļķus pie gaismas, pie brīvības sauc.





Ej un dzenies tik pēc naudas***




Ej un dzenies tik pēc naudas,

Krāp un blēdī, cik tik jaudas,

Rauj no citiem, rauj, kur dabū,

Skaties tik uz savu labu,

Tomēr strādā apdomīgi

Stingri, cieti, likumīgi.

Valdniekiem godu rādi,

Lai tie būtu vai nu kādi.

Bagātniekus turi cieņā:

Līdzēt var tie ļaunā dienā.

Tā tu dzīvo tikumīgi,

Stingri, cieti, likumīgi.

Būs tev nauda, būs tev vieta,

Dzīves grunte droša, cieta;

Cienīs tevi klanīdamies,

Strādās tevim lādēdamies,

Valdīsi tu likumīgi ,

Stingri, cieti, tikumīgi.

Tad tu vari palīgsmoties,

Labi sevi pamieloties;

Paņemt sievu padevīgu,

Tuklu dumju paklausīgu;

Papriecāties likumīgi,

Radīt bērnus tikumīgi.





Mefistofeļa padoms***




Kam velti dārgo laiku tērē

Un dzejām papīri tu smērē?

Sen beidzies dzejas laikmets svēts,

Pēc maizes tagad cilvēks brēc,

Jo mūsu prozaiskās dienās

Nav žēlabainām dzejām cieņas:

Ēst salkušam tās nevar dot,

Un paēdis tās nesaprot.

Tu raksti romānīšus vieglus

Un saprātīgi zobojies,

Lai plašai publikai ceļ smieklus, -

Tu redzēsi, kā tad tev ies:

Būs slava liela, kaudzēm naudas,

Un dzīvi baudīsi, cik jaudas.





Mums latviešiem, dzejnieku ***




Mums latviešiem, dzejnieku milzīgs bars,

No tiesas tiem dodam šo vārdu,

Jo viņu dzejās mīt burvības gars:

Tās miegu mums dāvina gārdu.





gribi tikt pie labas vietas***




Ja gribi tikt pie labas vietas,

Tad klanies, lokies, rokas laizi!

Gan citi sauc tās kauna lietas.

Par to nekas, kad nāk tik maize.

Pie bagātnieku lepniem galdiem

Tu pazemīgi klātu lieni

Un glaimošanas vārdiem saldiem,

Cik vien ir spējas, katru cieni.

Bet, dieva dēļ, ar zemākajiem

Nekad lai kopā neredz tevi!

Min labāk kāju virsū vājiem,

Jo prātīgs gādā tik par sevi.

Tā drīz tu augstā vietā tiksi,

Tev slavēs, teiks par lielu garu;

Tu līdzbiedrus zem kājām liksi,

Un katris bīsies tavu varu.





Nu tu vari palīgsmoties***




Nu tu vari palīgsmoties,

Labi sevi pamieloties,

Paņemt sievu padevīgu,

Tuklu, dumju, paklausīgu,

Papriecāties likumīgi,

Radīt bērnus tikumīgi.





Gudro cik gudrodams, nekāda mērķa nevar atrast dzīvei, visi ideāļi, tuvāk apskatot, izrādās no tārpiem izēsti, un galu galā tev jāpaliek vai nu lopam, kas nekā nedomā cita kā tik par ēšanu, jeb pesimistam.

(Vēstule E. Treimanim-Zvārgulim 1890. gada 5. jūlijā)





Reiz zaļoja jaunība***




Reiz zaļoja jaunība, cerības plauka,

Tad asins bij karsta, tad gaišs bija laiks

Un pasaule visa tik krāšņa tik jauka,

Un nākotne spoža kā saules vaigs.

Laiks aizgāja, cerības zuda kā dūmi,

Viss mira, kas agrāk bij daiļš, kas bij svēts,

Reiz dievīgie tēli tik bāli, tik drūmi,

Un dīdzis nekas nav, kas ticībā sēts.

Un, tukšām paliekot zinību slāpēm

Un beidzoties visam, kas daiļš bij, kas svēts,

Sirds pildījās nāvīgām asiņu sāpēm,

Bet pagātne arī jau sāpes sedz.

Un tagad es nicinu pasaules lietas,

Jo redzu, ka viss tikai murgi un nieks.

Par laimi, pret nelaimi krūtis ir cietas,

Man gluži vienalga, vai bēdas vai prieks.





Iedzer, brāli!***




Iedzer, brāli! Ātrām kājām

Mūža dienas projām skrien,

Nāve sauc uz tumšām mājām,

Iedzer, kamēr kapā lien.

Iedzer, brāli! Laiki grūti,

Dzīves ērkšķi nikni dur.

Iedzer! Mazāk sāpes jūti,

Jaunu dzīvi alus bur.

Iedzer, brāli! Nodzer prātu -

Prāts tik bēdu kaudzes ceļ.

Muļķis tikai domas krātu,

Gudrais ellē viņas veļ.





Grāmatu kaudzes***




Grāmatu kaudzes

Velti tu šķirsti,

Mirušās audzes

Pētī, līdz mirsti.

Zinību nieki

Muļķus lai baro!

Pasaules prieki

Gaišāki staro.





Kā gulbji balti padebeši ***




Kā gulbji balti padebeši iet.

Tiem vēlētos es līdza tāļu skriet:

Tur tāļumā, tur ziemas nepazīst,

Tur rozes mūžam zied un nenovīst.

Kam veltīgi laimību kāro tu, sirds?

Met projām reiz cerības tumšajā kapā;

No saulainām lejām ir mirstīgais šķirsts,

Tam jādzīvo asaru dūksnājā slapjā,

Kur dzelži un cirvji bez rimšanas klaudz,

Pēc maizes, pēc pārtikas vergi kur kauc,

No stiprākā samīts, vājāks kur lūst

Un asins un sviedri ik dienas kur plūst.





Es domāju, ka pasaulē***




Es domāju, ka pasaulē

Nav prātīgas it nekas,

Un mūsu dzīves nozīme

Ir tīrās muļķības.

Bez mērķa cilvēks blandās te,

Par gudrām lietām spriedelē,

Bet galā dumjš ir viss.

Un vēders - dievs visaugstākais,

Ikkatris pats sev tuvākais,

Tiklīdz kā izsalcis.





Viss atriebies, apnicis ***




Viss atriebies, apnicis ir, -

Ko kavējies dzīvajos vēl?

Lai lode reiz likteni šķir,

Tev droši pēc nebūs žēl.

Šis niecīgais, muļķīgais prieks

Tev laimes šeit nevar dot;

Kaut būtu tu valdnieks,

Ir tas nevar ielīgsmot.

Bet valdnieks nebūsi tu,

Bet tiksi zem kājām mīdīts,

No citiem pie malas bīdīts,

Kam žēlo tad dzīvību?

Tik dusmas un sāpes tev būs,

Un nespēsi mierināt viņas,

Un jāiet pēc varmāku ziņas,

Līdz dzīvība verdzībā žūs.

Un, ka ar tev laimes stars

Kā aklajai vistai grauds

Reiz atrastos, - tomēr tavs gars

Uz nīcību drūmīgi sauc.

Nav labs it nekas, kam nīkt,

Kam izputēt nolemts un beigties,

Tu pasteidzies drīzāki steigties,

Lai…

"Es laimi nicināju,

Man nevajaga tās."





Viss ir joks, par visu ***




Viss ir joks, par visu smejies,

Laid, lai citi raud un vaid,

Ja ir labi - pakavējies,

Un, ja netīk - projām laid.

Projām laid uz citām malām,

Vienā vietā sasmok drīz,

Vai līdz otram pasauls galam,

Līdz sev priekus atradis.

Ja nav naudas, spārni īsi,

Guli tur, kur liktens sien,

Gaidi nāvi, paradīzi,

Paliec vājš un bedrē lien.





Kuļos es kā pliks pa ***




Kuļos es kā pliks pa nātrēm,

Raizes moca nakt un dien,

Un pa tam līdz vējam ātram

Dzīves ziedons projām skrien.

Tumsība, kur vien tik skatās,

Aukstums visur, kur vien iet.

Ak, uz visas pasauls platās

Nav neviens, kam laime zied





Vai senatnē vien tikai ***




Vai senatnē vien tikai vīri bija,

Kam liktenis rūpestus nedarīja,

Kam mierīgs kā Zokratam palika vaigs,

Lai trakoja vētra, lai skaists bija laiks?

Vēl tagad ikkatram pār dabu ir vara,

Kam sirdī ir spožums no mūžības gara.





Īsts filozofs nav pesimists***




Īsts filozofs nav pesimists,

Bet dzīvi jautri bauda

Un priecājas, cik jauda.

Vēl mieži laukos kupli briest,

Vēl netrūkst daiļas skuķes,

Kam patīk, tas var raizes ciest,

Es labāk guļu puķēs.




Vēl neesmu dubļos tik dziļi es stidzis***




Vēl neesmu dubļos tik dziļi es stidzis,

Vēl spēks man ir atgriezties, labākam būt,

Iz sirds vēl dievības gaišums nav nīcis,

Vēl dvēsele augstākas iegribas jūt.

Ikkatram ir uzdevums grūtības nest:

Tā dieva prāts, mūs radot, spriedis.

Nevienam nav atļauts prom dzīvību mest,

Kaut daudz tas ar dzīvojot raudājis, cietis.

Mums augstāks mērķis aiz zvaigznēm ir sprausts,

Kaut šaubās un šaubīsies cilvēka prāts,

Lai jaunam ar līķa palags tiek austs,

Lai asarās paliekam skumdināti,

Bet tomēr mums jātic, ka nekrīt ne mats,

Ko neredz un nezina dievības acs.

Mums jādzīvo, jātic, ka nemirstīgs gars,

Ka ziedēs pēc nāves vēl pavasars.

Tā raižu un grūtību niknajos karos

Mums debesu līgsmībā dvēseles staros.





Vēl desmit divdesmit ***




Vēl desmit divdesmit gadus -

Un lugai būs pienācis gals,

Vai slinkojis būtu vai centies,

Reiz trūdēt sauc likteņa balss.

Un tomēr te dzīvē sapņots

Par mūžīgām lietām tiek:

Par laimi, par slavu, par godu, -

Uz kapa grib laurus lai liek.

Bet lauri un gods, un slava

Līdz iznīkst, kā beidzies tu pats.

Un tāļāk un atkal tāļāk

Rit šausmīgais mūžības rats.





Nost reiz skumjību sviedīšu ***




Nost reiz skumjību sviedīšu tumšo,

Beigšu pēc nāves reiz ilgoties,

Iesākšu ticēt, ka mērķis ir dzīvei,

Gan tad nāks spēks, gan labāki ies.

Tumšajā zilumā spīguļo zvaigznes,

Mūžīgā kārtībā kustas to bars.

Cilvēka likteņa drūmajos viļņos

Valda bez rimšanas dievības gars.

Īss gan izrādās dzīvības sprīdis,

Tuvu ir kopā šūpulis-kaps.

Tomēr no svara ir katris brīdis,

Dzīve ir laba, kad mērķis tai labs.

Tādēļ projām, skumjība, bēdas,

Strādāšu, centīšos, vēl man ir laiks!

Labošu pagātnes riebīgās pēdas,

Laime nāks atpakaļ, priecīgs būs vaigs!





Mosties, mosties, reiz, svabadais ***




Mosties, mosties, reiz, svabadais gars,

Celies uz salauzi kalpības spaidus,

Atpestī cietējus, klusini vaidus -

Mosties, brīvības cēlajais gars!

Tumšos varmākas zemē triec,

Svētos bizuļus-garīdzniekus,

Kuri melš krāpdami debesu niekus.

Ticības māņus pie malas liec!

Zemē kungus, kas lepnībā sēž,

Šķērdīgi putina miljonu sviedrus,

Zemē kundzības draugus un biedrus,

Kas savus brāļus spaida un plēš!





Kur klusā naktī lakstīgalas ***




Kur klusā naktī lakstīgalas dzied,

Tur klausīties man labprāt tīkas iet,

Tur bučoties man labprāt tīkas iet,

Tur bučoties ar daiļām meitenēm

Un izrauties iz dzīves ķibelēm.

Bet vairāk tīk man tur, kur lodes dzied,

Kur asins kaujā brīvie vergi iet,

Kur skaņas dziesmas atskan trokšņainas

Un peklē gāžas lepnie varmākas!





Kas staigājot pa košām puķu ***




Kas staigājot pa košām puķu lejām,

Tik apskaita, cik siena viņas dos,

Lai mani nelasa. Pie manām dzejām

Tik piktu prātu viņš sev iemantos.





